# Zapqio Runner — szczegóły

Uzupełnienie głównego [README](../README.md): wymagania, instalacja i odinstalowanie są tam,
tutaj tematy eksploatacyjne — konfiguracja, moduły, zarządzanie usługą, logi, aktualizacja
i rozwiązywanie problemów.

### 1. Konfiguracja

Konfiguracja w pliku `appsettings.json` obok binarki lub przez zmienne środowiskowe. Zmienne
`ZAPQIO_*` mają pierwszeństwo przed wartościami z pliku.

| Klucz (`appsettings.json`) | Zmienna środowiskowa | Opis |
| --- | --- | --- |
| `Token` | `ZAPQIO_TOKEN` | Sekretny token runnera, wydany przez Twoją instancję Web. Web przechowuje wyłącznie skrót Argon2, więc jawną wartość widać tylko w chwili wygenerowania — zgubionego tokenu nie da się odczytać, trzeba wydać nowy. |
| `Name` | `ZAPQIO_NAME` | Stabilna nazwa runnera. Puste = runner generuje UUID i zapisuje go trwale w pliku `##Name` obok binarki. **Nazwa zostaje związana z tokenem przy pierwszym połączeniu i musi już pozostać niezmienna** — inna nazwa przy kolejnym połączeniu to odmowa `401`. |
| `Url` | `ZAPQIO_URL` | Adres instancji Web **bez** sufiksu `/ws-runner` — runner dokleja go sam. |
| `Logger:LogLevel` | `Logger__LogLevel` | Poziom logowania: `Verbose`, `Debug`, `Information`, `Warning`, `Error`, `Fatal` (domyślnie `Information`). |
| `Logger:PathDirectory` | `Logger__PathDirectory` | Katalog logów (domyślnie `Logs` obok binarki); pusty = brak zapisu do pliku. |
| `MaxConcurrency` | `ZAPQIO_MAX_CONCURRENCY` | Ile zadań runner wykonuje naraz (domyślnie `1`, czyli jedno po drugim). Wyższa wartość ma sens wyłącznie dla modułów gotowych na równoległe wywołania `Run`, także tej samej metody na tej samej instancji — runner nie dodaje żadnej synchronizacji, o tym decyduje twórca modułu. To jedyne miejsce, w którym pojemność się ustawia: runner ogłasza ją platformie przy połączeniu, a panel **Runnery** pokazuje ją tylko do odczytu. Platforma przycina wartości powyżej 32. |
| `StopTimeoutSeconds` | `StopTimeoutSeconds` | Ile sekund przy zatrzymaniu usługi runner czeka na zadania w toku i wysyłkę ich wyników, zanim zamknie połączenie (domyślnie `30`). Po tym czasie zadania są porzucane, a platforma zamyka je jako „wynik nieznany". Menedżer usług Windows ma własny limit na zatrzymanie usługi, zwykle krótszy — dłuższe zadania mogą go przekroczyć. |
| `MaxQueuedLogLines` | `MaxQueuedLogLines` | Ile linii logu zadań może czekać na wysyłkę, gdy platforma jest niedostępna (domyślnie `10000`). Ponad limit kolejne linie są pomijane, a w logu zadania pojawia się jedna linia ostrzegawcza. |

**Adres instancji.** Nazwa instancji jest częścią adresu, a nie hosta — instancje stoją pod wspólnym
hostem i rozróżnia je segment ścieżki wybrany przy zakładaniu instancji:

```
wss://app.zapq.io/{instancja}      ← produkcja
ws://localhost:5208/hdwr-test      ← lokalnie
```

Pomyłka w tym segmencie nie daje odmowy protokołu, tylko `404` albo stronę HTML — patrz
[Rozwiązywanie problemów](#6-rozwiązywanie-problemów).

Przykładowy `appsettings.json`:

```json
{
  "Logger": {
    "LogLevel": "Information",
    "PathDirectory": "Logs"
  },
  "Token": "<TOKEN-Z-PANELU-WEB>",
  "Name": "moj-runner-01",
  "Url": "wss://app.zapq.io/moja-instancja",
  "MaxConcurrency": 1
}
```

**Kilka zadań naraz.** Domyślnie runner wykonuje zadania jedno po drugim. Żeby wykonywał kilka
naraz, ustaw `MaxConcurrency` i zrestartuj runnera — nowa pojemność idzie do platformy przy
połączeniu i od tej chwili platforma wysyła najwyżej tyle zadań naraz. Nic nie trzeba zmieniać w
panelu. Zanim to zrobisz, upewnij się, że moduły na tym runnerze są gotowe na równoległe wywołania:
metoda jest jedną instancją na proces i będzie wołana z kilku wątków naraz.

**Test w konsoli przed założeniem usługi.** Zanim runner trafi pod menedżera usług, uruchom go
ręcznie **z katalogu instalacji**:

```powershell
cd C:\zapqio\runner
.\Zapqio.Runner.exe
```

Katalog roboczy ma tu znaczenie: uruchomiony z innego miejsca runner szuka `appsettings.json`
w katalogu roboczym, a nie obok binarki, i tam też zapisze `##Name`. Jako usługa działa poprawnie —
katalogiem roboczym jest wtedy `System32`, a host sam wraca do katalogu binarki. Do szybkiego testu
konfigurację można też podać z linii poleceń:

```powershell
.\Zapqio.Runner.exe --Url=wss://app.zapq.io/moja-instancja --Token=<token>
```

### 2. Moduły — czym runner wykonuje zadania

Runner sam z siebie nie ma żadnych metod. Dostarczają je **moduły**: paczki `.zip` wrzucane do
katalogu `Modules` obok binarki.

Przy starcie runner rozpakowuje każdy `.zip` do `.modulesCache\<nazwa-zip>\`, zapisuje sumę SHA-256
paczki w pliku `##Hash` i przy kolejnych startach rozpakowuje ją ponownie tylko wtedy, gdy zip się
zmienił. Moduły ładują się **wyłącznie przy starcie** — po dorzuceniu albo podmianie paczki
zrestartuj usługę.

Moduł to zwykłe biblioteki .NET. Runner skanuje DLL-e z rozpakowanego katalogu i rejestruje publiczne,
nieabstrakcyjne klasy implementujące jeden z interfejsów z projektu
[`Zapqio.Runner.Module.Core`](../Zapqio.Runner.Module.Core/):

- **`IRunnerMethod`** — metoda widoczna w panelu Web:
  - `NameMethod()` — nazwa, po której Web kieruje do niej zadania,
  - `InData()` / `OutData()` — typy wejścia i wyjścia, z których generowany jest JSON Schema
    ogłaszany serwerowi; mogą zwrócić `null`,
  - `Run(string data)` — wykonanie; wejście i wyjście to JSON w postaci ciągu znaków.
- **`IRunnerInjection`** — sam znacznik: klasa trafia do kontenera DI jako singleton i można ją
  wstrzykiwać w pozostałych modułach.

Paczka powinna przynieść ze sobą plik `##Dll` z listą bibliotek do skanowania (jedna nazwa pliku na
linię) — bez niego runner ładuje i sprawdza wszystkie DLL-e z paczki, a po pierwszym udanym skanie
zapisuje w katalogu modułu listę tych, w których coś znalazł, i przy kolejnych startach czyta już tylko je.

#### Jak zbudować paczkę modułu

Biblioteka klas z jedną paczką NuGet i targetem, który po `dotnet publish -c Release` pakuje katalog
publish do zipa (zip ląduje obok katalogu `publish`):

```xml
<Project Sdk="Microsoft.NET.Sdk">

  <PropertyGroup>
    <!-- net8.0 działa z każdą paczką runnera; net10.0 tylko z paczką .NET 10 -->
    <TargetFramework>net8.0</TargetFramework>
  </PropertyGroup>

  <ItemGroup>
    <!-- Kontrakt tylko do kompilacji: w runtime dostarcza go runner, kopia DLL w zipie jest zbędna -->
    <PackageReference Include="Zapqio.Runner.Module.Core" Version="1.0.0" ExcludeAssets="runtime" />
  </ItemGroup>

  <Target Name="ZipAfterPublish" AfterTargets="Publish">
    <PropertyGroup>
      <ZipFilePath>$(PublishDir)..\$(MSBuildProjectName).zip</ZipFilePath>
    </PropertyGroup>
    <!-- Lista bibliotek, które runner ma skanować; kilka bibliotek z metodami = kilka linii -->
    <WriteLinesToFile File="$(PublishDir)##Dll" Lines="$(TargetFileName)" Overwrite="true" />
    <Delete Files="$(ZipFilePath)" Condition="Exists('$(ZipFilePath)')" />
    <ZipDirectory SourceDirectory="$(PublishDir)" DestinationFile="$(ZipFilePath)" />
  </Target>

</Project>
```

Zip wrzuć do `Modules\` i zrestartuj usługę. Zależności modułu (paczki NuGet, natywne DLL) jadą
w zipie razem z nim — runner rozwiązuje je z katalogu paczki.

#### Moduły współdzielone

Moduł może udostępniać innym modułom usługi i biblioteki:

- **Usługi** — klasa `IRunnerInjection` z jednej paczki jest singletonem wstrzykiwanym do metod
  z każdej innej paczki. To działa zawsze, bez dodatkowych oznaczeń.
- **Biblioteki** — żeby konsument mógł wiązać się z zestawami leżącymi w innej paczce (z DLL modułu
  współdzielonego albo z SDK, które ten moduł wozi), paczka dostawcy musi zawierać pusty plik
  `##Shared`. W targecie z przykładu wyżej dochodzi jedna linia:
  `<WriteLinesToFile File="$(PublishDir)##Shared" Lines="shared" Overwrite="true" />`.

Paczka może też nie mieć żadnego kodu i tylko udostępniać biblioteki, np. SDK zewnętrznego systemu:
wtedy oprócz `##Shared` ma **pusty** `##Dll`, żeby runner niczego w niej nie skanował. W logu jest
wówczas `Moduł współdzielony <paczka> nie dostarczył żadnej metody ani wstrzyknięcia - udostępnia
tylko biblioteki`, i to jest oczekiwany wpis, nie błąd.

Runner przy starcie najpierw zbiera katalogi wszystkich paczek z `##Shared` (wpis
`Moduł współdzielony: <paczka>`), a dopiero potem skanuje, więc kolejność paczek nie ma znaczenia.
Gdy jakiegoś zestawu nie ma w katalogu modułu, który o niego prosi, runner probuje po kolei katalogi
paczek współdzielonych w kolejności ich nazw; na poziomie `Debug` loguje, skąd zestaw został wzięty.

Konsument kompiluje się przeciw modułowi współdzielonemu, ale **nie pakuje** jego DLL ani jego
zależności: `ExcludeAssets="runtime"` przy `PackageReference`, `Private="false"` przy
`ProjectReference` albo `Reference` — tak samo jak przy `Module.Core` wyżej. Jeśli paczki
współdzielonej nie ma w `Modules\`, metody, których nie da się utworzyć, są pomijane z wpisem `Error`
`Metoda <typ> z modułu <paczka> nie została utworzona ...` z powodem, a pozostałe metody działają.

Co warto wiedzieć, pisząc moduł:

- `Console.WriteLine` i `Console.Error.WriteLine` z wnętrza `Run` trafiają na żywo do logów zadania
  w panelu Web (strumień błędów jako poziom `Error`).
- Wyjątek z `Run` kończy zadanie statusem `ERROR`, a jego treść ląduje w logach zadania.
- `JobContext.Current` (od `Module.Core` 1.1) daje w `Run` identyfikator operacji (`JobId`, ten sam
  przy każdej wysyłce i każdym ponowieniu tego zadania), identyfikator próby (`AttemptId`) i nazwę
  metody. Metoda z nieodwracalnym skutkiem powinna zapisać `JobId` razem ze skutkiem i przed
  wykonaniem sprawdzić, czy taki już istnieje — platforma wysyła zadanie ponownie, gdy straciła
  runnera po starcie metody i nie wie, jak się skończyła. Poza `Run` kontekst jest pusty.
- Wynik, którego nie udało się odesłać przed zerwaniem połączenia, runner trzyma w pamięci i wysyła
  zaraz po ponownym połączeniu z tym samym identyfikatorem próby; restart usługi go gubi.
- Wynik idzie jedną wiadomością WebSocket, a serwer przyjmuje najwyżej 32 MiB na wiadomość — rozmiar
  wyniku trzeba ograniczyć po stronie modułu, z zapasem na kodowanie.

### 3. Zarządzanie usługą

```powershell
sc.exe query ZapqioRunner      # status
sc.exe stop ZapqioRunner       # zatrzymanie
sc.exe start ZapqioRunner      # uruchomienie
Restart-Service ZapqioRunner   # restart - po zmianie konfiguracji albo modułów
```

Konto usługi (`NT SERVICE\ZapqioRunner`) dostaje od `install.ps1` prawo start/stop na własnej usłudze,
żeby moduł mógł ją zrestartować po podmianie swoich bibliotek (tak robi moduł Nexo po aktualizacji
Subiekta). Przy `-LocalSystem` nie jest to potrzebne.

### 4. Logi i diagnostyka

- **Logi plikowe** — katalog wskazany w `Logger:PathDirectory` (domyślnie `Logs` obok binarki), pliki
  rolowane dziennie i po przekroczeniu 200 MB.
- **Konsola** — tylko przy ręcznym uruchomieniu; usługa konsoli nie ma.
- **Windows Event Log** — runner do niego **nie pisze**. W trybie usługi logi plikowe są jedynym
  lokalnym śladem, więc nie zostawiaj `Logger:PathDirectory` pustego. W Podglądzie zdarzeń
  (dziennik `System`, źródło *Service Control Manager*) znajdziesz wyłącznie zdarzenia startu
  i zatrzymania samej usługi.
- **Logi zadań** — to, co metoda wypisze na konsolę, idzie do panelu Web, a równolegle do logu
  plikowego pod źródłem `Method(<nazwa-metody>)-<id-zadania>`.

Czy runner poprawnie połączył się z Web — szukaj w logu:

| Wpis w logu | Znaczenie |
| --- | --- |
| `Successfully connected to WebSocket at wss://…/ws-runner` | Uzgodnienie się powiodło (HTTP 101). |
| `Add method: <typ> in module: <moduł>` | Metoda z modułu została zarejestrowana i pójdzie do Web w wiadomości `Info`. |
| `Moduł współdzielony: <paczka> - jego katalog służy do rozwiązywania zestawów innych modułów` | Paczka z plikiem `##Shared`; inne moduły mogą brać z niej biblioteki (patrz §2). |
| `Metoda <typ> z modułu <paczka> nie została utworzona i nie będzie ogłoszona: <powód>` | Konstruktor metody rzucił albo brakuje wstrzyknięcia — najczęściej nie ma paczki modułu współdzielonego. Metoda jest wyłączona do restartu, pozostałe idą do Web normalnie. |
| `Kolejna próba połączenia za <n>s (nieudanych z rzędu: <k>)` | Web nieosiągalny albo uzgodnienie odrzucone; runner ponawia sam. |
| `Serwer ogranicza tempo uzgodnień (429)` | Limit po stronie Web — patrz niżej. |
| `Serwer odrzucił uzgadnianie ze statusem <kod>` | Odmowa protokołu; kod rozstrzyga przyczynę. |

Po stronie Web potwierdzeniem jest pojawienie się runnera wraz z listą jego metod w panelu.

### 5. Aktualizacja

Ponowne uruchomienie [`install.ps1`](../install.ps1) (bez parametrów = najnowsza wersja)
zatrzymuje usługę, podmienia pliki i uruchamia ją z powrotem — konfiguracja zostaje.
Ręcznie:

```powershell
sc.exe stop ZapqioRunner
# podmiana plików z nowej paczki - patrz lista poniżej
sc.exe start ZapqioRunner
```

Z katalogu instalacji **zachowaj** (skrypt robi to sam):

- `appsettings.json` — konfiguracja,
- `##Name` — tożsamość runnera. Skasowany, wygeneruje się od nowa jako inny UUID, a Web odrzuci
  połączenie kodem `401`, bo nazwa jest trwale związana z tokenem,
- `Modules\` — paczki modułów,
- `Logs\` — jeśli zależy Ci na historii.

`.modulesCache\` można skasować — odtworzy się przy starcie z paczek w `Modules\`.

Wersję zainstalowanej binarki sprawdzisz przez:

```powershell
(Get-Item C:\zapqio\runner\Zapqio.Runner.exe).VersionInfo.ProductVersion
```

### 6. Rozwiązywanie problemów

| Objaw | Możliwa przyczyna / rozwiązanie |
| --- | --- |
| Usługa nie startuje, w Dzienniku zdarzeń `You must install .NET to run this application` albo `The framework 'Microsoft.WindowsDesktop.App', version '8.0.0' was not found` | Paczka jest framework-dependent i wymaga **.NET Desktop Runtime (x64)** w wersji zgodnej z paczką: domyślnej `win-x64-net8` odpowiada runtime 8, paczce `win-x64` (instalacja z `-Net10`) — runtime 10. Sam .NET Runtime bez *Desktop* nie wystarczy. `winget install Microsoft.DotNet.DesktopRuntime.8` (albo `.10`), instalatory na [dotnet.microsoft.com](https://dotnet.microsoft.com/download/dotnet); sprawdzisz przez `dotnet --list-runtimes`. |
| Usługa nie startuje | Najczęściej zła ścieżka w `binPath=` albo brak prawa zapisu w katalogu instalacji — przy pierwszym starcie runner zapisuje tam `##Name` i bez tego nie ruszy. Uruchom binarkę ręcznie z katalogu instalacji, żeby zobaczyć błąd na konsoli. |
| W logu `401` | Zły token, zła nazwa albo zły segment instancji w `Url`. Nazwa musi być identyczna z tą powiązaną przy pierwszym połączeniu — sprawdź, czy `##Name` nie zniknął przy aktualizacji. Token istnieje tylko w bazie swojej instancji, więc poprawny token pod adresem innej instancji też kończy się `401`. |
| `404` albo strona HTML zamiast `101` | Żądanie nie trafiło w punkt końcowy tej instancji. Sprawdź segment instancji w `Url` i to, że `Url` **nie** kończy się na `/ws-runner`. |
| W logu `426 Upgrade Required` | Web mówi inną główną wersją protokołu niż runner. Zaktualizuj runnera do wersji zgodnej z instancją (odpowiedź niesie wersję serwera w nagłówku `X-Zapqio-Protocol-Version`). |
| `429` / `Serwer ogranicza tempo uzgodnień` | Limit uzgodnień po stronie Web; odmowa zapada przed sprawdzeniem tokenu, więc nie mówi o nim nic. Runner odczekuje sam: honoruje `Retry-After` (do 300 s), a bez tego nagłówka wycofuje się narastająco od 3 s do 60 s z losowym rozrzutem. Jeśli wraca uporczywie, sprawdź, czy spod tego samego adresu nie łączy się naraz wiele runnerów. |
| Runner widoczny w panelu, ale bez metod | Przy starcie runner loguje `Katalog modułów: <ścieżka> (konto: <użytkownik>)`, listę znalezionych paczek, każdy `Add method:` i na koniec `Wysyłam Info: N metod: ...` (albo ostrzeżenie, że metod nie ma). Jeśli paczek nie widać albo jest `Brak dostępu do katalogu modułów`, to konto usługi `NT SERVICE\ZapqioRunner` nie ma prawa odczytu — zdarza się, gdy katalog `Modules\` został **przeniesiony** (nie skopiowany) z profilu użytkownika, bo zachowuje wtedy stare uprawnienia. Sprawdź `icacls C:\zapqio\runner\Modules /T`, napraw przez `icacls C:\zapqio\runner\Modules /reset /T` (przywraca dziedziczenie z katalogu instalacji) albo uruchom ponownie `install.ps1`. Jeśli paczki są, ale DLL się nie ładują, w logu jest `Nie udało się załadować <dll>` z powodem — np. blokada polityki kontroli aplikacji (WDAC / Smart App Control) albo moduł zbudowany pod inną wersję .NET. Jeśli `Add method:` jest, ale metody nie ma w `Wysyłam Info`, szukaj wpisu `Metoda ... nie została utworzona` z powodem — zwykle brak paczki modułu współdzielonego, z którego metoda bierze wstrzyknięcie. Poziom `Debug` dokłada `Unppack module:` i `Check dll:`. |
| W logu zadania `Not found method: <nazwa>` | Web kieruje zadanie po nazwie z `NameMethod()`. Moduł nie został załadowany (restart po dorzuceniu paczki) albo nazwa metody rozjechała się z tą użytą w pipeline. |
| `Failed to send JobReturn ... the result of this job was lost` | Połączenie padło między odebraniem zadania a odesłaniem wyniku; Web zamknie takie zadanie jako osierocone. Przy dużych wynikach sprawdź limit 32 MiB na wiadomość — jego przekroczenie zamyka połączenie kodem WS `1009`. |
| Konfiguracja ignorowana przy ręcznym uruchomieniu | `appsettings.json` jest czytany z katalogu roboczego — uruchamiaj binarkę po `cd C:\zapqio\runner`. Trybu usługi to nie dotyczy. |
